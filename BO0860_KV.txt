གངས་ཅན་གྱི་སྒྲུབ་བརྒྱུད་ཤིང་རྟ་ཆེན་པོ་རྣམས་ཀྱི་རྒྱུད་སྡེ་དང་མན་ངག་ལས་འཕྲོས་པའི་ཟིན་བྲིས་ཅི་རིགས། ཕུང་པོ་ལྔ་། ན་མོ་མཉྫུ་གྷོ་ཥཱ་ཡ།  སྤྱིར་ཆོས་ཐམས་ཅད་འདུས་བྱས་དང་།  འདུས་མ་བྱས་གཉིས་སུ་འདུ་བ་ལས།  འདུས་བྱས་ཀྱི་ཆོས་ཐམས་ཅད་ཕུང་པོ་ལྔར་འདུ་སྟེ།  རྒྱུད་ལས།  གཟུགས་དང་ཚོར་བ་འདུ་ཤེས་དང་།  །འདུ་བྱེད་རྣམ་པར་ཤེས་པ་ལ།  །ཕུང་པོ་ལྔ་ཞེས་རབ་ཏུ་བརྗོད།  །ཅེས་སོ།  །དེ་ཡང་གཟུགས་ཞེས་ངོ་བོ་སྟེ།  །གཟུགས་སུ་རུང་བ་གཟུགས་ཀྱི་མཚན་ཉིད།  ཕུང་པོ་ཞེས་པ་ཁྱད་ཆོས་ཏེ་སྤུངས་བའི་མིང་།  དུ་མ་སྤུངས་བ་ཕུང་པོའི་མཚན་ཉིད་དོ།  །དེ་ལ་གཟུགས་སུ་རུང་ཞེས་པ་ནི།  སྲ་ཞིང་མཁྲེགས་པ་སའོ་སོགས་རང་རང་གི་མཚན་ཉིད་འཛིན་པའོ།  །དབྱེ་ན་བཅོ་ལྔ་ལས།  རྒྱུའི་གཟུགས།  ས་སྲ་མཁྲེགས།  ཆུ་བརླན་གཤེར།  མེ་ཚ་སྲེག  །རླུང་ཡང་གཡོ་ཞེས་རྒྱུ་ས་བོན་ལྟ་བུ།  འབྲས་བུའི་གཟུགས།  མིག་དབང་ཟར་མའི་མེ་ཏོག  །རྣ་དབང་གྲོ་ག་གཅུས་པ།  སྣ་ཟངས་སྦུབས་གཤིབས་པ།  ལྕེ་ཟླ་གམ།  གཟུགས་རེག་ན་འཇམ་གྱི་པགས་པ་ལྟ་བུ་སྟེ།  འབྲས་བུ་མྱུ་གུ་ལྟ་བུའོ།  །དེ་ལྔ་བྱེ་བྲག་མཐོང་ཡུལ་དུ་མིན་པ་དང་།  གཞན་ལས་དྭངས་པའི་ཁྱད་པར་རོ།  །མིག་ཁྲ་བ།  སྣ་དུང་བ་སོགས་ནི་དེ་ཡི་རྟེན་དང་།  གཉིད་དང་།  བརྒྱལ་བ་ལྟ་བུའི་ཚེ་རྟེན་བརྟེན་པ་མཚུངས་ཞེས་བཏགས་སོ།  །སད་པའམ་བརྒྱལ་སངས་ཚེ་རྟེན་བཅས་སོ།  །ཡུལ་ནི་ལྔ་སྟེ།  གཟུགས་སོགས་སོ།  །དབང་པོ་ཞེས་པའི་དོན།  སོ་སོར་དབང་མཐོང་ཚོར་སོགས་སྤྱི་མིང་།  དེས་ན་མིག་གི་རྣམ་ཤེས་ཡུལ་ཅན།  གཟུགས་ནི་ཡུལ་ལམ་ཕྱི་དོན་ནམ་དམིགས་ཡུལ་ལོ།  །དེ་ཡང་གཟུགས་༢༠ལ་སྤྱིར་རྣམ་པ་གཉིས།  བྱེ་བྲག་ཏུ་ཉི་ཤུའོ།  །དང་པོ་ནི།  དབྱིབས་དང་ཁ་དོག་གོ  །དབྱིབས་གཟུགས་ནི་བརྒྱད་དེ།  རིང་ཐུང་།  མཐོ་དམན།  ཕྱལ་ལེ་བ་སྟེ་མཉམ་པ་དང་།  ཕྱལ་ལེ་བ་མིན་པ།  ཟླུམ་པ།  ལྷྭམ་པ་སྟེ་གྲུ་བཞིའོ།  །ཁ་དོག་གི་གཟུགས་ནི་རྩ་བ་དང་།  ཡན་ལག་ནི་ཁ་དོག་གཉིས།  རྩ་བ་ནི།  སྔོ་སེར་དཀར་དམར་རོ།  །ཡན་ལག་ནི།  སྤྲིན།  དུ་བ།  རྡུལ།  ཁུག་རྣ།  སྣང་བ།  མུན་པ།  ཉི་འོད།  གྲིབ་མ་བརྒྱད་དོ།  །དེ་རྣམས་བསྡོམས་པས་བྱེ་བྲག་ཉི་ཤུའོ།  །སྒྲ་བརྒྱད་ལ།  ཟིན་པ་དང་།  མ་ཟིན་པ་གཉིས།  ཟིན་པ་ལ་ལུང་སྟོན་པ་དང་།  མི་སྟོན་པ་གཉིས།  སྔ་མ་ནི་འདིར་སོགས་ལྟ་བུ་སྤྱིར་སྨྲས་པ་དང་།  ཕྱི་མ་ནི་དར་དིར་སོགས་དོན་མི་གསལ་བ།  མ་ཟིན་པ་ལའང་དོན་སྟོན་པ་ལྷའི་རྔ་བོ་ཆེ་བརྡུངས་པས་ཆོས་ཀྱི་སྡོམ་བཞི་གོ་བ་ལྟ་བུ་ལུང་སྟོན་པ་དང་།  འབྱུང་བ་བཞིའི་སྒྲ་ལྟ་བུ་ལུང་དུ་མི་སྟོན་པ་གཉིས།  དེ་རེ་རེ་ལའང་སྙན་པ་དང་མི་སྙན་པ་གཉིས་རེར་ཕྱེ་བས་བརྒྱད་དོ།  །དྲི་ལ་ཞིམ་པ་དང་།  མི་ཞིམ་པ་གཉིས།  དེ་ལའང་ལྷན་སྐྱེས་དང་།  སྦྱར་བ་གཉིས་སུ་ཕྱེ་བས་བཞིའོ།  །རོ་དྲུག་ལ།  ཁ།  སྐ།  ཚ་བ།  ལན་ཚ་བ།  མངར།  སྐྱུར་དྲུག  །རེག་བྱ་༡༡ལ་དབྱེ་ན།  རྒྱུ་འབྱུང་གི་རེག་བྱ།  འཇམ་རྩུབ།  ལྕི་ཡང་།  བཀྲེས་སྐོམ།  གྲང་བ་དང་བདུན།  འབྲས་བུ་འབྱུང་བ་བཞིའི་རེག་བྱའོ།  །རྣམ་པར་རིག་བྱེད་མ་ཡིན་པའི་གཟུགས་ནི་ལས་ཀྱི་ཤུགས་ཀྱིས་ལུས་སྤྱིར་ཁྱབ་པའོ།  །སྡོམ་པ་ལ་དབྱེ་ན་སྡོམ་པ་སྡོམ་མི་ན།  བར་མའི་རིག་མིན་གྱི་གཟུགས་སོ།  །དེ་ལྟར་ན་རེ་ཞིག་གཟུགས་ཀྱི་རྣམ་གྲངས་བཅོ་ལྔའོ།  ༈  །གཉིས་པ་ཚོར་བའི་ཕུང་པོ་ནི།  ཉམས་སུ་མྱོང་བའི་མཚན་ཉིད་ཅན་གྱི་ཚོར་བ་བདེ་སྡུག་བར་མ་གསུམ།  དེ་ལའང་།  མིག་གི་འདུས་ཏེ་རེག་པའི་ཚོར་བ་བདེ་བ་སོགས་ཚོགས་དྲུག་སོ་སོར་སྦྱར་བས་ཚོར་བ་དྲུག་གསུམ་བཅོ་བརྒྱད་དོ།  ༈  །གསུམ་པ་འདུ་ཤེས་ཀྱི་ཕུང་པོ་ནི།  ཡུལ་ལ་མཚན་མར་འཛིན་པའི་མཚན་ཉིད་ཅན་གྱི་འདུ་ཤེས་རྒྱ་ཆེ་ཆུང་བར་མ་གསུམ་སྟེ།  རིམ་བཞིན་རྒྱ་ཆུང་བ་འདོད་ཁམས།  ཆེ་བ་གཟུགས་ཁམས།  ཚད་མེད་པ་ནི་གཟུགས་མེད་ཀྱི་ཁམས་ལ་དམིགས་པའོ།  ༈  །ཕོ་དང་མོ་ལྟ་བུ་རང་གི་རྟགས།    གསུམ་པ་འདུ་བྱེད་ཀྱི་ཕུང་པོ་ནི།  མངོན་པར་འདུ་བྱེད་པའི་མཚན་ཉིད་ཅན་གྱི་སེམས་པ་སྟེ།  སེམས་བྱུང་གིས་ལས་ཐམས་ཅད་ལ་སེམས་པ།  དབྱེ་ན་སེམས་བྱུང་ལྔ་བཅུ་རྩ་གཅིག་ལས།  སྡོམ་ནི།  ཚོར་འདུ་སེམས་པ་རེག་ཡིད་བྱེད།  །འདི་དག་ཀུན་འགྲོ་ལྔ་ཡིན་ནོ།  །ཞེས་པས།རྣམ་ཤེས་ཀྱི་འཁོར་དུ་རྣམ་པ་ཀུན་ཏུ་འགྲོ་བའི་སེམས་བྱུང་ལྔ་སྟེ།  ཡིད་བྱེད་ཀྱིས་ཤེས་པ་ཡུལ་ལ་གཏད།  རེག་པས་ཡུལ་དབང་ཤེས་གསུམ་མཚམས་སྦྱར།  འདུ་ཤེས་ཀྱིས་ཡུལ་ལ་མཚན་མར་འཛིན།  ཚོར་བས་ཡུལ་ཉམས་སུ་མྱོང་།  སེམས་པས་ནང་དུ་སེམས་པར་བྱེད་དོ།  །འདུན་མོས་དྲན་ཏིང་ཤེས་རབ་སྟེ།  །འདི་དག་ཡུལ་ངེས་ལྔ་ཡིན་ནོ།  །ཞེས་པས།  ཡུལ་སོ་སོར་ངེས་པར་བྱེད་པ་སྟེ།  ཡིད་ཀྱི་རྣམ་ཤེས་ཀྱི་འཁོར་གཞན་དང་ཐུན་མོང་མ་ཡིན་པའོ།  །འདུན་པ་ནི་བསམ་པའི་དངོས་པོ་འདོད་པ།  མོས་པ་ནི་ངེས་པའི་དངོས་པོ་ལ་ངེས་པར་འཛིན་པ།  དྲན་པ་ནི་འདྲིས་པའི་དངོས་པོ་མ་བརྗེད་པ།  ཏིང་ངེ་འཛིན་ནི་དམིགས་པའི་དངོས་པོ་ལ་སེམས་རྩེ་གཅིག་པ།  ཤེས་རབ་ནི་ཆོས་རབ་ཏུ་རྣམ་པར་འབྱེད་པའོ།  །དད་དང་བག་ཡོད་ཤིན་ཏུ་སྦྱངས།  །བཏང་སྙོམས་ངོ་ཚ་ཤེས་ཁྲེལ་ཡོད།  །འདོད་ཆགས་ཞེ་སྡང་གཏི་མུག་མེད།  །རྣམ་པར་མི་འཚེ་བརྩོན་འགྲུས་ཏེ།  །འདི་དག་དགེ་བ་བཅུ་གཅིག་གོ  །ཞེས་པས།  དད་པ་ནི་སེམས་དྭངས་བ།  ངོ་ཚ་ནི་བདག་དང་ཆོས་ཀྱི་དབང་དུ་བྱས་ནས་ཁ་ན་མ་ཐོ་བ་ལ་འཛེམས་པ།  ཁྲེལ་ཡོད་པ་ནི་འཇིག་རྟེན་གྱི་དབང་དུ་བྱས་ནས་ཁ་ན་མ་ཐོ་བར་སེམས་པ།  འདོད་ཆགས་མེད་པ་ཞེན་ལོག  །ཞེ་སྡང་མེད་པ་སྙིང་རྗེ།  གཏི་མུག་མེད་བ་སོ་སོར་ཤེས་པ་སྟེ་མདོར་ན་དུག་གསུམ་གྱི་གཉེན་པོའི་ཕྱོགས་སོ།  །བརྩོན་འགྲུས་ནི་ལེ་ལོའི་གཉེན་པོ་སྟེ་འབྲས་བུ་ལ་མྱུར་དུ་སྦྱོར་འདོད་པ།  བག་ཡོད་ནི་བག་མེད་ཀྱི་གཉེན་པོ་སྟེ་ཉེས་པ་ལ་བག་ཟོན་བྱེད་པ།  ཤིན་ཏུ་སྦྱངས་བ་ནི་ལུས་སེམས་ལས་སུ་རུང་བ་སྟེ་རང་དབང་ཐོབ་པ།  བཏང་སྙོམས་ནི་འདུ་བྱེད་རྩོལ་བ་ལྷོད་པ།  རྣམ་པར་མི་འཚེ་བ་ནི་བྱམས་པའོ།  །འདོད་ཆགས་ཁོང་ཁྲོ་ང་རྒྱལ་དང་།  །མ་རིག་ཐེ་ཚོམ་ལྟ་བ་སྟེ།  །འདི་དག་རྩ་ཉོན་དྲུག་ཡིན་ནོ།  །འདོད་ཆགས་ནི་ལུས་དང་ལོངས་སྤྱོད་ལ་ཆགས་པ།  ཁོང་ཁྲོ་ནི་ཕ་རོལ་མནར་སེམས་པ།  ང་རྒྱལ་ནི་ཁེངས་པའི་རྣམ་པ་ཅན་ཏེ།  དབྱེ་ན།  ང་རྒྱལ།  ལྷག་པའི་ང་རྒྱལ།  ང་རྒྱལ་ལས་ཀྱང་ང་རྒྱལ།  ངའོ་སྙམ་པའི་ང་རྒྱལ་ཏེ་བདག་འཛིན།  ཡུལ་དེ་དང་ཁྱད་པར་ཆེ་རུང་ཅུང་ཟད་ལས་མེད་སྙམ་པའི་ང་རྒྱལ།  ཡོན་ཏན་ལ་རྩིས་དེ་ཙམ་མ་འོས་ཀྱང་།  རྩིས་ཆེར་བྱེད་པ་མངོན་པའི་ང་རྒྱལ།  ལོག་པའི་ང་རྒྱལ་ཏེ་བདུན་རང་མཐོ་ནོ།  །མ་རིག་པ་ནི།  དཀོན་མཆོག་གསུམ་དང་།  བདེན་པ་བཞི་དང་།  ལས་འབྲས་ལ་རྨོངས་པའོ།  །བདེན་པ་བཞི་ནི།  སྡུག་བདེན་ཆར་ལྟ་བུ།  ཀུན་འབྱུང་སྤྲིན་ལྟ་བུ།  འགོག་བདེན་ནམ་མཁའ་ལྟ་བུ།  ལམ་བདེན་རླུང་ལྟ་བུའོ།  །ཐེ་ཚོམ་ནི་ཡིད་གཉིས་ཀྱི་རྣམ་པ་ཅན་ནོ།  །ལྟ་བ་ནི།  འཇིག་ཚོགས་ལ་ལྟ་བ་སྟེ་བདག་འཛིན།  མཐར་འཛིན་གྱི་ལྟ་བ།  ལོག་པར་ལྟ་བ།  ལྟ་བ་ལ་མཆོག་ཏུ་འཛིན་པ།  ཚུལ་ཁྲིམས་དང་བརྟུལ་ཞུགས་མཆོག་འཛིན་ཏེ་ལྔའོ།  །དེ་ལ་འཇིག་བལྟ་ཉི་ཤུ་ནི།  ཕུང་པོ་ལྔ་ལ་བདག་ཏུ་ལྟ་བ་སྟེ།  གཟུགས་བདག་ཡིན་སྙམ་པ་སོགས།  ལྡན་པར་ལྟ་བ་སྟེ།  བདག་གཟུགས་དང་ལྡན་ནོ་སྙམ་པ་སོགས།ཕན་ཚུན་གནས་པར་ལྟ་བ་སྟེ།  བདག་ལ་གཟུགས་གནས་སོ་སྙམ་པ་དང་།  གཟུགས་ལ་བདག་གནས་སོ་སྙམ་པ་རྣམས་སོ།  །མཐར་འཛིན་གྱི་ལྟ་བ་ནི།  སྐྱེ་འགགས།  རྟག་ཆད།  འགྲོ་འོང་།  གཅིག་དུ་མ་སྟེ་བརྒྱད་དམ་ཡོད་མེད་རྟག་ཆད་བཞིའོ།  །ལྟ་བ་ལྔ་པོ་ལ།  འདོད་ཁྲོ་སོགས་གོང་གི་ལྟ་མིན་ལྔ་བསྡོམས་པས་སྲིད་པའི་ཕྲ་རྒྱས་བཅུའོ།  །སེམས་ཁྲོ་དང་སྔོན་མར་མཁོན་འཛིན་འཆབ་གསང་དང་འཚིག  ཚིག་པ་ཟ།ཕྲག་དོག  ཕྲག་པ་ཡན་ལ་མི་ཤོར་བ་སེར་སྣ་སྒྱུ་དང་གཡོ།  །རྒྱགས་ལོང་ཤོར།  དང་འཕྱར་གཡེང་ངོ་བདག་དང་ཆོས་ཀྱི་ཚ་མེད།  །ཁྲེལ་གཞན་གྱི།  མེད་རྨུགས་རྒོད་འདོད་སྲེད།  མ་དད་དང་།  །ལེ་ལོ་བག་མེད་བརྗེད་ངས་དང་།  །ཤེས་བཞིན་གཡང་སར་མཆོང་བ་ལྟ་བུ།  མ་ཡིན་རྣམ་གཡེང་སྟེ།  །འདི་དག་ཉེ་ཉོན་ཉི་ཤུའོ།  །ཞེས་རང་ལ་ཉེ་བར་འོང་བའི་ཉེ་ཉོན་ཉི་ཤུ་དང་།  གཉིད་འགྱོད་རྟོག་དཔྱོད་གཞན་འགྱུར་བཞི།  །ཞེས་གཞན་དབང་ལས་གྱུར་པ་བཞིའོ།  །དེ་ལྟར་ལྔ་བཅུ་རྩ་གཅིག་ལས་ཚོར་འདུ་གཉིས་འཕྲི་བའི་ལྷག་མ་ཞེ་དགུ་ནི་འདུ་བྱེད་ཀྱི་ཕུང་པོ་ཡིན་ལ།  སེམས་དང་མཚུངས་པར་ལྡན་པ་ཉིད་དོ།  །མཚུངས་པར་མི་ལྡན་པའི་འདུ་བྱེད་ནི་བཅུ་བཞི་ཡོད་དེ།  ཐོབ་དང་མ་ཐོབ་སྐལ་མཉམ་དང་།  །འདུ་ཤེས་མེད་དང་སྙོམས་འཇུག་གཉིས།  །སྲོག་དང་སྐྱེ་རྒ་གནས་མི་རྟག  །མིང་ཚིག་ཡི་གེའི་ཚོགས་རྣམས་སོ།  །ཞེས་སོ།  །དེ་ལྟར་ན་འདུ་བྱེད་ཀྱི་ཕུང་པོ་རེ་གསུམ་མོ།  ༈  །རྣམ་པར་ཤེས་པའི་ཕུང་པོ་ནི།  ཡུལ་ལ་རྣམ་པར་རིག་པའི་མཚན་ཉིད་ཅན་ཏེ།  དབྱེ་ན་ཚོགས་དྲུག་གོ  །ཐེག་ཆེན་ལྟར་ན་ཚོགས་བརྒྱད་ནི།  ཀུན་གཞི་རྒྱ་མཚོ་རླུང་གིས་མ་བསྐྱོད་པ་ལྟ་བུ།འཇུག་ཤེས་དྲུག་ནི་རྦ་རླབས་ལྟ་བུ།  ཉོན་ཡིད་ནི་རང་གི་འཁོར་ཐུན་མོང་མ་ཡིན་པ་བཞི་དང་ལྷན་ཅིག་ཏུ་ཀུན་གཞི་ལ་དམིགས་ནས་ཁ་ནང་བསྟན་དུ་པའོ་སྙམ་དུ་འཛིན་པ།  བདག་ཏུ་འཛིན་པའོ།  །འཁོར་བཞི་ནི།  བདག་ཏུ་རྨོངས་པ།  བདག་ཅེས་པ་ལས་རྒྱུ་མཚན་ཅི་ཡང་མི་ཤེས་པ།  བདག་ཏུ་ལྟ་བ།  བདག་ཏུ་ང་རྒྱལ་བ།  བདག་ལ་ཆགས་པ་སྟེ་བཞིའོ།  །ཚོགས་བརྒྱད་པོ་བསྡུ་ན་སེམས་གསུམ་སྟེ།  ཀུན་གཞི་རྣམ་ཤེས་དམིགས་རྣམ་རིས་སུ་མ་ཆད་པར་འཇུག་ཤེས་སྤྱིའི་རྣམ་པ་ཙམ་དུ་དམིགས་པ།  ཉོན་ཡིད་ནི་ཡིད།  འཇུག་ཤེས་དྲུག་ནི་རྣམ་ཤེས་སོ།